

=== [SAYFA 1] ===
 
2209 Projesi İçin Özgün Değer Bölümü  
Bu bölüm, önerdiğiniz araştırmanın neden önemli olduğunu, bilimsel olarak ne tür bir katkı 
sağlayacağını ve daha önce yapılan çalışmalardan nasıl ayrıştığını anlatmanız gereken yerdir. Bu 
kısım, projenizin “neden desteklenmeye değer” olduğunu gösteren en kritik bölümdür. 
Değerlendiriciler, projenizin yenilikçi yönünü ve bilimsel katkısını burada görmek ister. 
Bu bölümü yazarken, aslında şu beş temel soruya yanıt veriyor olmalısınız: 
1- Neden bu konu önemli? 
2- Bu konuda şimdiye kadar neler yapılmış? 
3- Yapılanların eksik ya da yetersiz olduğu yönler neler? 
4- Siz bu eksiklikleri nasıl gidermeyi planlıyorsunuz? 
5- Ve bu çalışma sonucunda ne bulmayı bekliyorsunuz? 
Bu beş sorunun akışını takip ederek, “Özgün Değer” bölümünüzü mantıksal bir biçimde 
kurgulayabilirsiniz. 
1- Konunun Önemi: “Neden bu konu önemli?” 
Öncelikle konunun neden araştırılmaya değer olduğunu anlatarak başlayın. Bu bölüm, projenizin 
gerekçesidir. Ele aldığınız konunun hangi alanda yer aldığını, neden güncel ya da kritik bir mesele 
olduğunu açıklayın. Toplumsal, çevresel, ekonomik veya bilimsel etkilerine değinebilirsiniz. 
Sadece genel ifadelerle değil, mümkünse veriler, oranlar veya güncel istatistiklerle destekleyin. 
Örneğin: 


=== [SAYFA 2] ===
“Dünya genelinde X hastalığı yılda yaklaşık Y milyon kişiyi etkilemektedir (Referans: WHO, 
2023). Bu durum, erken teşhis yöntemlerinin geliştirilmesini zorunlu kılmaktadır.” 
Bu tür veriler, konunun somut önemini vurgular ve değerlendiriciye “evet, bu gerçekten 
araştırılmalı” dedirtir. 
2- Literatürün Özeti: “Bu konuda şimdiye kadar neler yapılmış?” 
Konunun önemini anlattıktan sonra, şimdiye kadar bu alanda yapılmış çalışmalardan bahsedin. Bu 
kısımda amacınız, konuyu sizden önce kimlerin, hangi yöntemlerle ele aldığını ve neler bulduğunu 
göstermektir. Ancak bu, sadece bir listeleme değildir. Her çalışmayı kısaca tanıtıp, eleştirel bir 
gözle değerlendirmeniz gerekir. 
Örneğin: 
“Smith (2020) çalışmasında X yöntemini kullanarak Y sonucuna ulaşmıştır. Ancak bu çalışma, Z 
değişkenini göz önünde bulundurmamıştır.” 
Bu tür bir yaklaşım, sizin literatürü sadece okuyan biri değil, onu analiz eden bir araştırmacı 
olduğunuzu gösterir. 
3- Literatürdeki Boşluk: “Yapılanların eksik ya da yetersiz olduğu yönler neler?” 
 “Özgün Değer” kısmının en önemli kısmı burasıdır. Daha önce yapılan çalışmaların hangi 
yönlerden yetersiz kaldığını, hangi sorulara cevap vermediğini veya hangi durumlarda işe 
yaramadığını açıkça belirtin. Bu, sizin çalışmanızın neden gerekli olduğunu ortaya koyar. 
“Literatürde X konusuna yönelik birçok çalışma bulunmasına rağmen, bu çalışmaların büyük 
çoğunluğu yalnızca laboratuvar ortamında gerçekleştirilmiş ve gerçek yaşam koşulları yeterince 
dikkate alınmamıştır.” 
Böyle bir açıklama, projenizin hangi boşluğu dolduracağını net biçimde gösterir. 
4- Sizin Katkınız: “Bu eksiklikleri nasıl gidereceksiniz?” 
Artık sizin yapacaklarınıza geldik. Bu bölümde, yukarıda bahsettiğiniz eksiklikleri nasıl ele 
alacağınızı anlatın. Kullanacağınız yöntem, yaklaşım veya teknolojinin ne olduğunu, bu sayede 
önceki çalışmalardan nasıl farklılaşacağınızı belirtin. 
“Bu çalışmada, önceki araştırmalardan farklı olarak X yöntemine ek olarak Y analizi 
kullanılacak; böylece elde edilen sonuçların doğruluğu artırılacaktır.” 
Projenizin yenilikçi yönünü ortaya koyun. Bu, projenizin özgünlüğünü gösterir. 
5- Araştırma Sorusu veya Hipotez: “Ne bulmayı bekliyorsunuz?” 


=== [SAYFA 3] ===
Son olarak, araştırmanızın temelini oluşturan araştırma sorusu veya hipotezi net bir biçimde 
ortaya koyun. Bu bölüm, çalışmanızın yönünü belirler. 
Araştırma sorusu, genel olarak “X’in Y üzerinde etkisi var mı?” gibi bir merak cümlesi 
şeklindedir. Hipotez ise test edilebilir bir öngörüdür. 
Örneğin: 
“Bu çalışmada, X yönteminin Y başarımını artıracağı hipotezi test edilecektir.” 
Bu cümle, hem araştırmanızın hedefini hem de beklenen katkıyı özetler. 
Görseller  
Þ Bu beş soruya yanıt verirken, literatürde atıf yaptığınız çalışmalardan önemli 
bulguların şekil, tablo veya grafiklerini kullanabilirsiniz. Görsel unsurlar, konunun 
anlaşılmasını kolaylaştırır ve literatürün gerçekten incelendiğini gösterir. 
Örneğin: 
“Aşağıdaki grafik, X yönteminin Y parametresi üzerindeki etkisini önceki araştırmalara göre 
göstermektedir (Kaynak: Smith, 2020).” Bu tür görseller, değerlendiricinin dikkatini çeker. 
SKA KAPSAMI  
“Özgün Değer” kısmının son paragrafında, projenizin hangi Sürdürülebilir Kalkınma Amacı 
(SKA) ile örtüştüğünü mutlaka belirtin. Bu, projenizin yalnızca akademik değil, aynı zamanda 
küresel ölçekte toplumsal bir değere sahip olduğunu gösterir. 
Örneğin, “Sağlık” temalı bir proje için: 
“Bu çalışma, SKA 3 – ‘Sağlıklı ve kaliteli yaşamı her yaşta güvence altına almak’ amacına katkı 
sağlamaktadır. Proje kapsamında geliştirilecek yöntem, bulaşıcı olmayan hastalıkların erken 
tanısına yönelik teknolojik çözümler üreterek hedef 3.4’ün gerçekleştirilmesine destek olacaktır.” 
Ya da çevre odaklı bir proje için: 
“Proje, SKA 12 – ‘Sorumlu üretim ve tüketim’ amacına katkı sağlamaktadır. Atık miktarını 
azaltmaya yönelik geliştirilecek yöntem, hedef 12.5 doğrultusunda önleme, azaltma ve geri 
dönüşüm süreçlerini iyileştirmeyi amaçlamaktadır.” 
Bu bağlantıyı kurarken yalnızca amaç numarasını değil, o amacın alt hedeflerinden (örneğin 3.4 
veya 12.5 gibi) hangisiyle ilişki kurduğunuzu da belirtmek önemlidir. 
 


=== [SAYFA 4] ===
Metninizi yazarken bilimsel ama sade bir dil kullanın. Gereksiz teknik terimlerden veya çok uzun 
cümlelerden kaçının. Paragraflar arasında neden–sonuç ilişkisi kurarak yazının akışını güçlendirin. 
“Bu nedenle”, “dolayısıyla”, “buna bağlı olarak” gibi bağlaçlar kullanmak okuyucunun sizi 
kolayca takip etmesini sağlar. 
Ayrıca, tüm iddialarınızı kaynaklarla (literatürdeki çalışmalarla) destekleyin. Atıflar (örneğin APA 
biçimiyle) metni güvenilir kılar. 
 
Ek: Örnek Kabul Edilmiş 2209 Projesi 
 
